Noong unang panahon, ang langit ay napakababa na kaya kapag iniunat mo ang iyong kamay, maaabot mo ito ng iyong mga daliri. At sa hilagang India, kung saan pinakamababa ang langit, may isang nayon na tinitirhan ng isang matandang babae sa isang maliit na kubong putik.

Ang matandang babaeng ito ay nakatira mag-isa sapagkat wala na siyang pamilya o kaibigan. Wala siyang mapuntahan at wala ring makausap. Kaya upang hindi mainip, ginugol niya ang kanyang oras sa paglilinis ng kanyang bahay at bakuran.

Isang mainit na tag-araw, bago dumating ang monsoon, napakatuyo ng lupa kaya’t puro alikabok sa paligid: sa mga puno, sa bubong ng mga bahay, at pati sa hangin. Nag-ubo, bumahing, at nabulunan ang mga tao dahil sa alikabok na pumapasok sa kanilang ilong at lalamunan. Pati ang langit ay nahirapan, sapagkat sobrang lapit nito sa lupa at kapag umakyat ang alikabok, ito’y umuubo at bumabahing din.

Natakpan ng alikabok ang kubo ng matanda. Walis siya nang walis sa kanyang maliit na bahay. Nilinis pa niya ang labas at bakuran. Ngunit habang siya’y nagwawalis, lalo lamang kumakalat at umiikot ang alikabok sa paligid.

Nabulunan ang langit dahil sa alikabok na nalikha ng matanda sa kanyang pagwawalis. Pumasok ang alikabok sa lalamunan nito, kiniliti ang ilong, at nagpa-bahing—isang napakalakas na bahing na yumanig sa buong mundo kasabay ng kulog. Nagtakip ng ulo at nagsitakbo papasok sa kanilang mga bahay ang mga tao sa takot. Ngunit ang matanda ay nagpatuloy lang sa pagwawalis.

Pumasok din ang alikabok sa mga mata ng langit at nagdulot ng luha, hanggang sa bumagsak ang malalaking patak ng ulan sa tuyong lupa. Hindi ito gaanong napansin ng matanda hanggang sa may isang malaking patak ng ulan na tumama sa kanyang ulo.

Tiningnan niya nang masama ang langit at pinunasan ang patak ng ulan. Ngunit sunod-sunod na bumagsak pa ang ulan hanggang sa mabasa ang kanyang malinis na bakuran.

Lubos na nagalit ang matanda. Sinigawan niya ang langit at inutusan itong tigilan ang pag-ulan sa kanyang nilinis na bakuran. Ngunit hindi makapigil ang langit—puno ng alikabok ang kanyang mga mata.

Sa sobrang galit ng matanda, kinuha niya ang kanyang walis at pinalo ang langit. Muli itong bumahing nang malakas at tumalon palayo sa kanya. Ngunit paulit-ulit pa rin itong hinampas ng matanda gamit ang kanyang walis.

Hanggang sa magsawa ang langit sa alikabok at sa paulit-ulit na palo ng walis ng matanda. Umubo at bumahing ito, may kasamang kulog at ulan, at tuluyang lumipad nang pataas at pataas, hanggang sa hindi na ito abutin ng alikabok at ng matanda. Nangako itong hindi na muling bababa.

At iyan ang dahilan kung bakit mataas na ang langit. Kahit pa minsan ay parang humahalik ito sa lupa, ang langit ay nananatiling napakataas—lampas sa abot ng mga galit na matandang may hawak na walis!