Noong unang panahon, may nakatira sa isang malawak na parang sa tabi ng ilog ang isang langgam at isang tipaklong. Tag-init noon at abala ang langgam sa pagtitipon ng mga butil ng trigo mula sa bukirin ng magsasaka.

Araw at gabi, walang tigil ang langgam sa pagtatrabaho. Bitbit niya sa likod ang mabibigat na butil at maingat na inilalagay sa kanyang imbakan ng pagkain. Pagkatapos, mabilis siyang bumabalik sa bukid para kumuha pa ng butil. Paulit-ulit niya itong ginagawa buong maghapon.

Samantala, ang tipaklong naman ay abala lamang sa pagkanta at pagsayaw sa parang. Madalas niyang asarin ang langgam at sabihing sayang ang oras nito sa pagtatrabaho. Palagi pa niya itong tinatawag para sumama sa kanya sa pag-awit at paglalaro.

Ngunit hindi siya pinapansin ng langgam at patuloy lang sa kanyang gawain. Dahil dito, lalo pang nagtatawa ang tipaklong at ipinagmamalaki na sapat na ang pagkain nila habang tag-init pa.

Narinig ito ng langgam at sumagot, “Nagtatabi ako ng pagkain para sa taglamig. Mas mabuti kung gawin mo rin iyon.” Ngunit binalewala lang ng tipaklong ang kanyang paalala at nagpatuloy sa pagdiriwang.

Lumipas ang tag-init, dumating ang taglagas, at sumapit ang taglamig. Bumagsak ang napakalamig na niyebe. Halos hindi na sumisilip ang araw at napakahaba ng gabi. Dahil sa lamig, nawalan ng gana ang tipaklong sa pagkanta at pagsayaw. Gutom na gutom siya at wala siyang masilungan laban sa niyebe.

Naalala niya ang langgam, kaya’t pinuntahan niya ito at kumatok sa pinto. Humingi siya ng tulong at inalok na kakantahan ang langgam kapalit ng pagkain at masisilungan.

Ngunit ang sagot ng langgam: “Nagpakahirap ako buong tag-init para mag-imbak ng pagkain ngayong taglamig. Noon, pinagtawanan mo ako. Ngayon, mas mabuti yatang kumanta ka sa iba at doon ka humanap ng pagkain at matutuluyan.”

Doon lang natauhan ang tipaklong. Naunawaan niya na sana’y nag-ipon din siya ng pagkain habang may panahon pa, imbes na sayangin ito sa pagkanta at pagsasayaw.